---
title: Kálnoky László - Szférák zenéje
feed: show
created: 2023-09-15 09:39
date: 2023-09-15 09:39
permalink: kalnoky-laszlo-szferak-zeneje
subject:
  - zene és irodalom
type:
  - mű
---
yi## [Link](https://reader.dia.hu/document/Kalnoky_Laszlo-Osszegyujtott_versek-1000)

# Szférák zenéje

Meg-megrezdülök, mint hangvilla-ág,
ha olykor álmélkodva fedezem fel,
hogy mossa sziklabörtönöm falát
az egyetemes, örök zenetenger,
s derűje a boldog harmóniának,
ha foszlányokban is, cellámig árad.

Fejem fölött zenéje hömpölyög
az égre írt hangjegykolosszusoknak;
óriás tűzgömbök, csillagködök
ütemre mért, zárt összhangban forognak,
s akkordjaik oly világról beszélnek,
melytől elszakadtam, s melyet nem értek.

E szebb világból hangzó zengzetek
hulláma ringatott valaha engem,
ki az örök tudás lángja helyett
a tudat halvány mécséért esengtem,
s végül kikönyörögtem a kegyelmet,
mely kínzó rögeszmém és mindenem lett.

Boldog hangok, tudom, a nagy hazát
örökre elvesztettem, hol ti laktok.
A földbe gyökereztem, mint a fák,
s itt halok meg, hol bűzös emberaklok
közül kígyózva csap magasba néha
a szenvedés, mint sistergő rakéta.

A sorsa ellen lázadó parányt
így nyomja el a Végtelen szeszélye.
Egyéniségem terhe visszaránt,
ha hívogat a mindenség zenéje,
melyből pár alamizsna-porszemecskét
hullat a gúnyos Könyörületesség.

# Értelmezés
## Forma
- egy kereszt, és egy páros rím, ABABCC
- szótagszám 10+11+10+11+11+11
## Tartalom
- a cím kapcsolata a [[Kepler]]i bolygómozgás törvényeivel
- egy világtól való elszakadásról beszél
- változás az életfilozófiában: *"örök tudás lángja helyett a tudat halvány mécséért esengtem"*
- a boldog hangok hazáját elvesztette (itt nincs szenvedés)
	- sorsa ellen lázadó paránnyal azonosítja önmagát
## Műfaj
- líra

# Hatástörténeti háttér
- [[Kálnoky László]] ([wiki](https://www.wikiwand.com/hu/K%C3%A1lnoky_L%C3%A1szl%C3%B3))
	- 1912-1985
	- a Nyugat harmadik nemzedékébe tartozott
	- költészetére, világképére végletes **pesszimizmus**, a tragikumot groteszkbe fordító látásmód jellemző
- a mű eredetileg magyar nyelven íródott
## Recepciótörténet
- Az igazság az, hogy a filozófus teljes rangjára csak bölcselő emelkedhet, költő nem. Ugyanakkor napnál világosabb, miszerint a LÉTEZÉS RÉMSÉGEI-nek öt darabja (a _Gyászos végű kaland,_ a _Szférák zenéje, A dicsőség törmelékei, A kárhozottak hímnusza_ és az _Óda a reménytelenséghez)_ oly versek, amelyek valamely [[neoegzisztencializmus|neoegzisztencialista]][^1] filozófiához Prolegomenául szolgálhatnának, s az egy Szabó Lőrincen kívül kevesen írtak hozzájuk foghatót. ([[Határ Győző - Irodalomtörténet]] - [link](https://reader.dia.hu/document/Hatar_Gyozo-Irodalomtortenet-273))
- '47-től műfordító is

---
[^1]: Az egzisztencializmus egy filozófiai irányzat, amely az emberi létezés, a szabadság, a felelősség és a létezés abszurditása iránti érdeklődést helyezi előtérbe. A **neoegzisztencializmus** pedig az egzisztencialista gondolatokat továbbfejleszti és modernizálja.