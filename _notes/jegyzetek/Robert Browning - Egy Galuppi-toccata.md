### Egy Galuppi-toccata (Magyar)

Ó, Galuppi, Baldassaro, szomorú, hogy rád lelek!  
Nem vagyok süket, se vak, hogy téged meg ne értselek,  
de a szívem oly nehéz, míg képzeletem száll veled.  
  
Íme itt jössz ó zenéddel, régi kincseket kinál.  
Mondd, így éltek Velencében, hol a kalmár volt király  
s tengert jegyzett el a dózse, hol a Szent Márk templom áll?  
  
Hisz a tenger ott az utca és fölötte ível át  
Shylock hídja – házaiban tartották a karnevált –  
mintha látnám… pedig még csak el se hagytam Angliát.  
  
Hogy a vízre szállt a május – így meséled, ugyebár? –  
éjszakától másnap délig fellángolt a maszkabál  
s felkészültek uj kalandra, ifju korban így szabály.  
  
Ilyen dáma volt a dáma, piros ajka ily finom?  
Nyakán keskeny arca lengett, mint harangvirágszirom?  
Felséges mellén a férfi nyughatott mint vánkoson?  
  
Elhallgattak kegyesen s mind téged hallani akart,  
– nők játéka sötét álarc, férfiaké könnyű kard –  
te meg ültél méltósággal s felzengett a klavikord.  
  
Hát e kis terc, szűkitett szext – jajra sóhaj visszaszáll –  
szólt hozzájuk? e kitartás? e feloldás? „A halál?”  
Rá a szeptim: „Tart az élet, de kibírni rajtad áll!”  
  
„Boldog voltál?” „Boldog.” „És most?” „Hát te boldog vagy-e még?”  
„Akkor még több csókot!” „Nekem ezer csók se volt elég!”  
Halld, a makacs domináns is vár a feleletre rég.  
  
És egy oktáv üt rá választ. Dicsértek ott igazán,  
„Remekelt a jó Galuppi, ha komoly volt, ha vidám!  
Én, amikor mester játszik, hallgatni is tudok ám!”  
  
Majd elhagytak, amikor a gyönyör perce érkezett,  
sorsuk csupa félig-élet, csupa kurtafényü tett,  
hallgatag halál jött értük s nem látnak több kék eget.  
  
De ha ülök és tünődöm, hogy álljak meg helyemen,  
s a természet mélyen elzárt titkait ha kémlelem,  
bejössz kihült muzsikáddal s érzi minden idegem.  
  
Ciripelsz, tücsök-kisértet, holott elhamvadt a ház:  
„Hamu, halál – hova lett a velencei aratás?  
Lélek marad, ami lélek, nem mulik el az a láz.  
  
Hisz te ismered a földtant, ismersz némi fizikát,  
algebrát is, de a lélek túlrepüli e határt,  
a haláltól lepke félhet, de tenéked meg nem árt.  
  
Mert Velence és a népe csak virágzott, hervadott,  
bolond ünnep volt gyümölcse, mit a földnek itthagyott,  
vajon még maradt-e lélek, mikor a csók megfagyott?  
  
„Por és hamu!” – ciripeled. Én szivemmel pörölök.  
És ti drága, halott hölgyek, hová lett a fürtötök?  
Hát az ékkő melletekről? Hűvösödik. Vénülök.  

[Vas István](https://www.magyarulbabelben.net/works/en-hu/Vas_Istv%C3%A1n-1910)